+++
title = 'Chamonix October 24'
date = 2024-10-27T16:36:00+01:00
draft = false
+++

Jeg våkner mandag til en melding fra Sondre:
> Vi tar ferga som er i Hirtshals kl 21. Så vi er i sør Jylland (Kolding) i 24 tiden!  
> Blir trangt i bilen, men jææævlig god stemning

"På tide å gjøre noe spontant" tenker jeg - direkte etterfulgt av et "kan jeg det?" Etter et par minutters vurdering har jeg bestilt en bussbillett og har dratt frem isøks og alpinstøvler. Aldri har jeg vært i Alpene så sent på sesongen, men det er også min og Sondres første tur i skikkelig høyfjell sammen. Jeg tenker på noe onkelen min pleier å si: "Det kan jo gå bra!"

Første steg er en sykkeltur ned til Sjømannskirka på Christianshavn, hvor jeg får en rask treningsøkt og en god middag hos min kjære bror og svigerinne. Sekken med isøks og stegjern på utsiden er malplassert i det urbane landskapet på Nørrebro. Jeg kjenner at jeg gleder meg til å se fjell igjen.

Jeg ankommer Kolding litt over midnatt, og blir plukket opp av Sondre og Simon i en blomstrete Bed&Breakfast på hjul, fylt med høyt humør. Vi finner en liten avsidesliggende parkeringsplass ved Kolding miniby og legger oss til rette. Vi la oss øyeblikkelig til sengs, men lå alle hele natten og funderte på hvilke tinder som mon ville være tørre når vi engang ankom den franske alpelandsby.

![En god alpinist hviler når han kan.](/img/chamonix-oct-24-naptime.png)
_Tirsdag._ Idag våkner jeg med en uhorvelig hodepine, og en aldeles fryktelig feber. Etter konsultasjon av den legefaglig utdannede (men ikke enda uteksaminerte) Herr Brattlien konkluderes det at min legeme led av miasma og kun den klareste fjelluft kan kurere meg. 
Det er med andre ord intet annet å gjøre enn å legge seg til rette i sofaenheten i Sondres van og la humla suse, mens jeg venter på min kur med en lur.
Etter en dags opphold på Autobahn kjører vi inn i Sveits, men for å holde spenningsnivået oppe, velger vi å legge oss til å sove på den mest lugubre rasteplassen vi kan finne. Man skal nødig leve for luksøriøst. 

![20 timers kjøring er fort glemt med en slik utsikt.](/img/chamonix-oct-24-wed-view.jpg)
_Onsdag._ Jeg våkner etter nok en natt med feberdrømmer, og det blir raskt etablert enighet om at miasmaen vil inntreffe oss alle hvis vi ikke kommer vekk fra denne gudsforlatte rasteplassen og opp i den helbredende fjellufta.
Sondre får æren av å svinge den magiske bussen opp mot Vallorcine, og får fryden av første glimt av Mont Blanc når vi kjører inn i denne legendariske dalen. 

Da jeg tidligere hadde erfart utsiktene fra denne enden av dalen, agerer jeg guide på denne jomfruturen. For å eksponere oss maksimalt til den helsebringende fjellufta, parkerer vi derfor langs Route des Montets og vandrer sporenstreks opp mot Aiguillette d'Argentiere, en særdeles tilgjengelig pinakkel med tilsvarende særskilt utsikt over Mont Blanc-massivet. 
Vi blir velsignet med klar sikt når vi når innsteget, og klatringen foregår derfor i beste Alpestemning - både sang og jodling ble hørt fra det norske taulaget, mens to franske unggutter tittet forundret på disse beskjeggede skapningene som valgte å klatre en 5. gradsrute med sekker.

Glade og fornøyde triller blomsterbussen ned i Chamonix by, hvor jeg blir sjokkert over hvor tomt det er. Etter et større raid av et fransk supermarked skaper vi et større festmåltid og sovner stille inn i blomster B&Ben.

![Utsikt som innsiden av en pingpongball. Are Kalvø ville vært fra seg av skadefryd.](/static/img/chamonix-oct-24-thur-view.png)
_Torsdag._
Dagen starter med en "lett alpin" start, dvs. en start tilegnet å nå første gondol opp til toppen av Aiguille du Midi, ved soloppgang kl 07:30. 
Dertil hører inntagelse av en spartansk frokost, og en spartansk mengde ord på denne trøtte morrakvisten, et vitnesbyrd til hvor seriøse og motiverte alpinister vi er, som sparer tid, krefter, og søvn for å maksimere utbyttet av dagslyset. 
Imidlertid blir denne alpine starten noe amputert ved ankomst til liftstasjonen, hvor et skilt med pålyden "Snow Clearing, more info at 9:00" setter en stopper for den store dagens prosjekt, å gjennomføre _Arête des Cosmiques_, i god tid. 
Vi smører oss med tålmodighet, samt et fornyet espressoinntak, og infinner oss i alpinistens standardposisjon - avventende.

Kl 08:50 kommer det en beskjed på høyttaleren om at heisen snart åpner. Min elementære franskkunskap tillater meg å oppfatte et eller annet om "alpinister ... billetter", og etter nærmere undersøkelse i billettkontoret får vi plasser på første lift.
Reisen fra det duggfriske dalføre til det mer aktsomhetskrevende alpine er alltid like betagende, og vi stiger plutselig ut på breryggen ned fra Aiguille du Midi i et lettere friskt vær.
Jeg hadde gledet meg til å se ansiktet til gutta da de så utsikten her oppe, men idet vi trer ut, minner utsikter mer om en innsikt i et melkeglass - hvitt så langt øyet kan se.
Her kom ingen svakhet eller skuffelse komme til orde - dette er en karakterbyggende tur, må vite. 
Etter knappe 2 timers "øving av stegjernsteknikk" bestemmer vi oss for at nok er nok, og vi vender snuten tilbake til gondolen igjen. 

![En fantastisk sti til Montenvers fra Plan-gondolen.](/img/chamonix-oct-24-fri-trail.jpg)
_Fredag. Også kjent som fjas-dag._
Jeg våkner til en optimistisk alarm kl 0630. Ambisjonen er å forsøke igjen på Cosmiques, men en rask titt ut av vinduet forteller oss at idag blir en _slow morning_, nok en gang et opphold i alpinistens standardposisjon - avventende.
